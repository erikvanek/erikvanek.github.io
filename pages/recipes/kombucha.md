---
title: "Kombucha"
date: 2023-01-18
draft: false
layout: blog.njk
tags: ["posts", "recipes", "fermentation"]
permalink: /{{page.fileSlug}}/
---

Můj ozkoušený recept na základní výrobu kombuchy. K tomuto postupu jsem se dopracoval v průběhu více než roční kontinuální výroby různých kombuch. Recept je pro výrobu zhruba 2l kombuchy.

![3 různé kombuchové nálevy - jasmínový, ibiškový čaj a vpravo maté](/img/kombucha/kombucha-nalevy.jpg)
3 různé kombuchové nálevy - jasmínový, ibiškový čaj a vpravo maté

## Suroviny

- 100g cukru krystal / krupice
  - lze použít i hnědý cukr, ale bílý je pro kombuchu vhodnější
- kvalitní [SCOBY](#scoby), ideálně ať váží alespoň 20g
- 25g čaje dle výběru (černý, jasmínový, maté, ...)
- cca 250ml [backslop](#backslop) (kombucha z předchozí várky, nálev v kterém jste získali SCOBY anebo nějaká kombucha co koupíte v obchodě)
- 2,5l skleněná nádoba s hrdlem, které se dá překrýt plátnem a utěsnit gumičkou
- 2l vody

## Postup

1. připravte zvolený čaj podle instrukcí, rozmíchejte v něm cukr a nechte vychladnout na pokojovou teplotu
2. přelejte do skleněné nádoby, přilijte backslop a promíchejte
3. přidejte do nádoby SCOBY, hrdlo přikryjte plátnem a utěsněte gumičkou
   - SCOBY může zpočátku padnout na dno, různě se otáčet a v nálevu se pohybovat - je to naprosto v pořádku
   - po nějaké době pravděpodobně vypluje na hladinu
   - je dost možné, že v čase se v nálevu začne tvořit nová SCOBY na hladině - tu můžete použít v dalších nálevech, nebo se o ni třeba podělit :)
4. nádobu dejte do běžné pokojové teploty, neměla by klesnout pod 15 a stoupnout nějak vysoko nad 30 stupňů, někde kolem 20 je ideál
5. nechte fermentovat cca 2 týdny a v průběhu času ochutnávejte
   - výsledná kyselost je na vás, někdo má radši míň, někdo víc - čím díl bude kombucha fermentovat, tím kyselejší bude
6. když kombucha chutná jak si přejete tak vyndejte SCOBY a nálev profiltrujte od usazenin a možných zbytků SCOBY přes sítko
7. kus si odlijte a vytvořte si tak [backslop](#backslop) na příští kombuchu
8. následně nalahvujte
   - doporučil bych do nádob s uzavíratelným vrškem, případně se mi osvědčily sklenice od Vincentky
   - neplňte lahev až úplně po okraj, nechte 2-3 cm vzduchu aby láhev případně neexplodovala
   - pokud chcete, aby výsledný nápoj perlil, můžete vyzkoušet [sekundární fermentaci](#sekundarni)
9. fermentační proces se zastaví chladem čili výsledný produkt uschovejte v lednici nebo někde v chladu, jinak by nápoj dál kvasil a byl kyselejší a kyselejší
10. a zopakujte celý proces znovu a znovu a znovu a dělte se o výsledky 🍿

![Nalahvovaná kombucha ochucená meruňkou](/img/kombucha/nalahvovana-kombucha.jpeg)
Nalahvovaná kombucha ochucená meruňkou

### SCOBY {#scoby}

- SCOBY je zkratka původem z angličtiny pro symbiotickou kulturu bakterií a kvasinek
- dají se koupit například v různých zdravých výživách, ale bohužel často nejsou v dobrém stavu
- doporučuju kontaktovat někoho o kom víte, že kombuchu vyrábí a pokusit se SCOBY získat už od praktikujícího kvasitele
- SCOBY v čase různě narůstá a množí se takže je snadné se o ni podělit
- jak SCOBY narůstá tak dokáže "ufermentovat" větší a větší množství nálevu
  - např 20g kombucha pravděpodobně nezvládne ufermentovat 5l tekutiny, 2l by zvládnout mohla
  - z mojí zkušenosti má silná SCOBY alespoň 100g, v tu chvíli dokáže zvládnout hravě 4l nálev a produkovat nové odnože
- zdravá aktivní SCOBY je vláčná, lesklá, bílá až žlutohnědá

![Kvalitní SCOBY](/img/kombucha/kvalitni-scoby.jpeg)
Kvalitní SCOBY

![Ibišková SCOBY - po několika nálevech v ibiškovém čaji získá SCOBY sytě vínovou barvu](/img/kombucha/ibiskova-scoby.jpeg)
Ibišková SCOBY - po několika nálevech v ibiškovém čaji získá SCOBY sytě vínovou barvu

### Backslop {#backslop}

- jedná se o už vyrobenou kombuchu, která v sobě obsahuje potřebné mikroorganismy a má optimální pH
- pomáhá v nálevu vytvořit ideální podmínky pro fermentaci
- pravděpodobně jej získáte jedním z těchto způsobů:
  - odlijete si z předchozího fermentačního cyklu
  - koupíte si si nějakou nepasterovanou a ideálně nedoslazovanou kombuchu v obchodě např. v různých zdravých výživách
  - SCOBY v nějaké kombuchy dost pravděpodobně bude plavat když si ji poprvé přinesete
    - tohle množství nemusí pro nový nálev stačit tak bych doporučil zkombinovat s nějakou kombuchou z obchodu
- funguje podobně jako když se přidává kvásek do těsta při pečení

### Sekundární fermentace {#sekundarni}

- postup, který nám umožňuje jednak výsledný nápoj dochutit a i jej nasytit CO<sub>2</sub> a dosáhneme tak příjemné perlivosti
- během lahvování přidáme do lahví nějaký zdroj cukru, který rozběhne fermentační proces znovu → proto fermentace sekundární
- přidat můžeme např:
  - cukr
  - med
  - melasu
  - nakrájené ovoce (hruška, mango, třešně, ...),
  - sušené ovoce (rozinky, ...)
  - nějaký domácí sirup
- co se poměrů týče tady už je to trošku víc o vlastních experimentech
- osobně přidávám cca 6% z finálního objemu, např. když lahvuju do litrové lahve - přidám 60g nakrájených hrušek
- doba sekundární fermentace hodně závisí na použitém zdroji cukru a na tom jak snadno se uvolňuje do tekutiny
  - např. samotný cukr nebo med zfermentuje velice rychle, bobule jako třeba angrešt pomaleji protože se cukr uvolňuje postupně
  - ve výše zmíněném příkladu s hruškami bych nechal sekundární fermentaci probíhat cca 2-3 dny opět v pokojové teplotě
  - dobrá zkouška jak moc už sekundární fermentace proběhla je když lahev obrátite dnem vzhůru a zpět tak byste měli vidět pěkné řetízkování bublin uvnitř
- **POZOR** - při pokusech se sekundární fermentací je největší riziko vybuchnutí lahve - zatím nikdy se mi to s kombuchou nestalo, ale to riziko tady je tak opatrně

![Smíchaná ibišková a zázvorová kombucha ochucená rozinkami](/img/kombucha/kombucha-trikolora.jpeg)
_Smíchaná ibišková a zázvorová kombucha ochucená rozinkami_
