---
title: 'Transformační rok 2023'
subtitle: Aneb co se mi to letos všechno děje?
date: 2023-11-12
layout: blog.njk
blog: true
hideDate: true
tags: ['posts', 'design', 'blah', 'česky']
description: Rok 2023 je vážně divokej. V dobrým i ve zlým. Je to rok průlomů, transformací, frustrací a velkýho kvanta učení se nových věcí.
---

Rok 2023 je vážně divokej. V dobrým i ve zlým. Je to rok průlomů, transformací, frustrací a velkýho kvanta učení se nových věcí.

## Vstup do 2023

Do roku 2023 jsem vstupoval stále jako "kmenový zaměstnanec" (vlastně freelance) pro [infarm](https://infarm.com/). R.i.p&nbsp;-&nbsp;byla to dost jízda - o tom snad někdy jindy. Poslední víc než rok jsem pro infarm vedl malý agilní tým vývojářů. Zastupoval jsem na denní bázi inženýrskou část [produktového tria](https://www.producttalk.org/2021/05/product-trio/). Pomáhal jsem při vedení design sprintů a vymýšlel strategie s nejlepším produkťákem, kterýho jsem kdy potkal (kudos to [Sam](https://www.linkedin.com/in/sam-ellenby/?originalSubdomain=uk)).

Taky jsem ještě bokem dělal s [Kašou](https://www.linkedin.com/in/katar%C3%ADna-qi-30180a66/?originalSubdomain=cz) [Galerii architektury](https://www.facebook.com/galeriearchitektury/) v Brně. Spolu nám to šlo docela dobře, s [NČA](https://nca.info/) už tolik ne a tak jsme spolupráci v průběhu roku ukončili.

Během těch víc než 4 let u infarmu jsem si začal uvědomovat, že [hydroponie apod](/aero) možná nebude ta stříbrná kulka jak jsem si vždycky myslel. Vzal jsem si chvíli na promýšlení dalších kroků a přemýšlel jsem kam se vrtnout dál. Vyšlo mi z toho, že bych se rád vydal směrem ke zlepšování veřejných služeb. Díky všem, kteří mi pomáhali se při tomto ohledávání terénu úspěšně navigovat a pomohli mi najít cestu k tomu, co dělám teď. A co to teda je?

## Mám rozsudek a co dál?

Nejdřív si ke mně našel cestu projekt od organizace Sovia [Mám rozsudek a co dál?](https://sovia.cz/projekt/). Zabýváme se periodou mezi vynesením rozsudku a nástupem do výkonu trestu. Pro lidi, kteří právě vyslechli rozsudek začíná nesmírně náročná životní etapa. Třeba proto, že v tomto období neexistuje žádný konkrétní průvodce nebo ucelená forma pomoci. Zabýváme se nesmírně stresujícím obdobím, které lidi psychicky i sociálně decimuje. Nehledě na to, že v takovém rozpoložení musí řešit malichernosti typu odhlásit si platbu za komunální odpad nebo vymyslet, jak si nenechat v době výkonu trestu odtáhnout auto, aby jim nenaskočila další exekuce. Asi nikoho nepřekvapí, že si ty popelnice často neodhlásí protože neví, že si je odhlásit mají. _#suffering_

Sovia získala pro spolupráci na projektu pestrou paletu spojenců ať už ze zástupců státních úřadů a institucí, tak z prostředí neziskových organizací. Prostřednictvím workshopů, fokusních skupin a vzájemné spolupráce zjišťujeme, jak bychom mohli pomoci tuto systémovou díru zacelit. Věřím, že v kombinaci s kvalitně zmapovanými potřebami naší cílové skupiny v terénu dokážeme v roce 2024 přinést zajímavé nápady pro mitigaci tohoto neduhu.

## Sousedské dětské skupiny

Skočit z první evropské startupové ligy plné yuppíků na pokraji vyhoření do reality státní správy je teda velkej náraz. A to je přesně to, co jsem během 2023 udělal :). Od dubna 2023 pomáhám MPSV při zapojování human-centered designu do svého fungování a to v rámci projektu, který má za cíl pomoci v ČR zavést tzv. sousedské dětské skupiny. Jedná se o variantu péče o předškolní děti, která se odehrává v domácím prostředí v menších kolektivech. Inspiraci si bere např. z německého Tagesmutter.

Co si budem. Je to dost nahoru dolů. Malé vítězství vyvažujem zlatem. Na _"to nejde"_ už naše uši neslyší a snažíme se hledat cesty jak by to jít mohlo. A nacházíme je. Neskutečný dík a uznání si zaslouží [Roman](https://hrebecky.cz/) za jeho nasazení a tah na branku. A samozřejmě taky všichni ostatní, kteří nám pomáhají MPSV rozhýbávat. Bez Vás by to nešlo!

Krůček po krůčku se nám to ale daří. Výzkum je strašně zajímavý. Nejradši mám ty rozhovory, které se změní z _"myslím, že k tématu stejně nic nemám, budete zklamaní a do 10 minut nebudeme mít co dělat"_ do otevřeného sdíleníčka k tématu jak že by to to ministerstvo možná mohlo dělat lépe. Zároveň taky vnímám, že když jako prodloužená ruka ministerstva jdeme za lidmi do terénu, upřímně to oceňují. Nebo to alespoň říkají.

## Prkotinky k tomu

-   Nastoupil jsem zpátky na [KISK](https://kisk.phil.muni.cz/) na [DIS](https://kisk.phil.muni.cz/profilace/design-informacnich-sluzeb) a je to strašně skvělý! ❤️
-   Pomáhal jsem zprodukovat další [Sondu](https://sondafestival.com/) a bylo to taky zase moc příjemný. Pořád je co zlepšovat. Příští rok znovu a lépe.
-   Furt něco kvasim, naposledy třeba [tepache](/tepache) z šípků
-   Rozjel jsem projekt s pracovním názvem Lidé zelňáku ve kterém se velice nepřekvapivě bavím s lidma, kteří prodávají na Zelňáku :) Doufám, že to v 2024 dokážu se super crew dotáhnout.
